
Kampanja predstavlja sve naše aktivnosti usmerene ka dostizanju cilja javnog zagovaranja, tj.

promenu politike, donošenje određene odluke, preraspodelu novca u budžetu i sl. 

Vrlo je važno da sve naše aktivnosti u kampanji budu planirane i koordinirane i jasno usmerene 

na cilj koji želimo postići. 

Okosnica svake uspešne kampanje jeste uspešna poruka koju šaljemo našoj ciljnoj grupi.

** Poruka i prenošenje poruke**

Osnovna poruka je jedna direktna izjava ili mali broj direktnih izjava koje odražavaju:

- Našu analizu problema

- Uzrok problema

- Koga smatramo odgovornim za rešavanje 

- Predloženo rešenje, ako ga imamo

- Akcije koje zahtevamo od drugih radi podrške našem rešenju.

Našom osnovnom porukom se rukovode namenske poruke, slogani, šlagvorti i priče koje se 

koriste u javnom zagovaranju, u različitim vremenskim trenucima i sa različitim auditorijumom. 

_Namenska poruka_ se kreira za specifični auditorijum, a zasniva se na analizi sledećih pitanja:

- Šta je najubedljivije za dati auditorijum

- Koje informacije on mora da čuje

- Kakvu akciju želimo da preduzme.

Ova analiza će odrediti:

- Sadržaj poruke

- Oblik poruke (reči, slike itd)

- Dužinu poruke

- Medijum (masovne medije, sastanje u četiri oka, demonstracije, ulične performanse itd)

- Kurira ili portparola (pripadnika grupe, stručnjaka itd).

Ključni elementi u kreiranju dobre poruke su:

**1. Sadržaj**

Sadržaj je centralna ideja poruke. On predstavlja odgovor na nekoliko pitanja: Koja je glavna 

poenta koju našom porukom želimo da prenesemo? Koja je to osnovna ideja za koju se 

nadamo da će publika prihvatiti iz naše poruke? Šta zapravo hoćemo da postignemo traženom 

promenom?

**2. Jezik**

Jezik se odnosi na reči koje smo odabrali da bismo preneli našu poruku. Da li je izbor reči jasan, 

ili se može desiti da ga različite publike različito interpretiraju? Da li je jezik odgovarajući za našu ciljanu publiku? Očigledno je da ćemo koristiti različit jezik kada hoćemo da pridobijemo 

univerzitetske profesore ili kada komuniciramo sa grupom mladih ljudi.

**3. Pošiljalac/izvor**

Pošiljalac ili izvor je osoba koja saopštava poruku. Da li je pošiljalac osoba koja uliva poverenje 

našoj ciljanoj publici? Da li je moguće, kao pošiljaoce poruke, uključiti predstavnike zajednice na 

koju će uticati promena politike? Na primer,  možemo li pozvati lidera zajednice da nam se 

pridruži na sastanku sa donosiocima odluke?

**4. Vreme i mesto**

Kada i gde ćemo saopštiti našu poruku javnog zastupanja? Da li je možda u toku izborna 

kampanja zbog koje bi kreatori politike mogli lakše nego inače da prihvate našu poruku? Da li 

se odvijaju neki politički događaji sa kojima možemo da se povežemo da bismo obezbedili više 

pažnje našoj temi? Neke grupe javnog zastupanja povezuju svoje strategije komunikacije sa 

događajima kao što su Dan žena ili Svetski dan za borbu protiv SIDE. Sa druge strane, moramo 

voditi računa da poruku ne pošaljemo u vreme kada zbog nekih drugih veoma važnih događaja 

ona može proći nezapaženo. 

**5. Format/mediji**

Formati ili mediji su kanali komunikacije koje koristimo za prenošenje poruke, a koji su 

najdelotvorniji za naše nastojanje da dođete do naše publike. To mogu biti: 

- Sastanci licem u lice

- Plakati, leci

- TV, radio ili bilbord reklama 

- Potpisivanje peticije

- Skupovi na otvorenom prostoru

- Javni protesti 

- Debate

- Saopštenja za javnost

- Konferencije za medije

- Politički forumi

- Tribine

- Brošure

- Pisma 

Odabir načina na koji ćemo preneti poruku zavisi od same poruke, podrške koju imamo, ali i od 

naše inovativnosti i maštovitosti. Konačna odluka o izboru formata za prenošenje poruke zavisi 

od nekoliko faktora, kao što su:

**Trošak/Cena**

Masovni mediji kao što su radio ili TV mogu biti skupi. Grupa za javno zagovaranje može da 

potraži besplatne ili jeftinije mogućnosti za korišćenje masovnih medija.

**Rizik**

Kada NVO ili mreža izađe javno sa temom javnog zagovaranja - posebno ako je ona 

kontroverzna- uvek postoji šansa da njena reputacija bude ugrožena. Pojedine taktike javnog 

zagovaranja iziskuju više rizika od nekih drugih. Javne debate i forumi uživo koji bacaju svetlo 

na obe strane teme se mogu pretvoriti u konfliktne događaje. I pored toga, rizik može da se 

umanji brižnim planiranjem, izborom govornika, vežbanjem, pripremom, itd.

**Vidljivost**

Možda neka slavna ličnost ili neki zvaničnik visokog ranga želi da poseti naš projekat. Ovo 

može da obezbedi odličnu priliku da privučemo i druge prenosioce poruka da nas posete i da 

promovišu određeni zadatak javnog zagovaranja.

Da bismo bili sigurni da će suština poruke biti preneta javnosti i/ili donosiocima odluka u 

ograničenom vremenskom periodu (emitovanje na radiju ili TV, citat u štampi, kratki susret sa 

ciljanom publikom) treba je primereno kreirati. Ispitivanja su pokazala da pri ubeđivanju ljudi da 

promene mišljenje o nekom pitanju, najveći uticaj imaju: 

- Izvor  od poverenja

- Ubedljivi podaci

- Priča sa nečijim ličnim iskustvom

Na spomenutim principima je zasnovana "Poruka od jednog minuta". Kada konstruišemo 

poruku za TV nastup ili intervju za novine, ovaj jednostavan model koji sadrži četiri elementa će 

pomoći govorniku da se fokusira:

**1. Izjava**

Ovo je centralna ideja poruke. U nekoliko jasnih rečenica, mi, kao zagovarači bi trebalo da 

prezentujemo «suštinu»  naše poruke.  

**2. Dokaz**

Podržava izjavu ili centralnu ideju sa nekim činjenicama. Govornik treba da koristi podatke koje 

će publika razumeti. 

**3. Primer**

Nakon što je obezbedio činjenice, govornik treba da doda ljudsko lice celoj priči. Korišćenje 

anegdota koja se bazira na nečijem ličnom iskustvu, personalizuje činjenice i podatke. 

**4. Poziv na akciju**

U ovom delu mi želimo da pokrenemo kreatora politike na akciju. Na kraju poruke, govornik 

treba jasno da ukaže na to šta publika može da uradi da bi promenila situaciju. Šta god 

da je zadatak javnog zagovaranja, on mora biti jasno predstavljen ciljanoj publici kao 

poziv na akciju!

Čak i ako kao cilj imate instituciju, poruku dizajnirate kao da je namenjena pojedincu. Pre nego 

što počnete sa njenim širenjem, zamislite sebe u koži primaoca.

-Utuvite svoju poruku svakome u glavu, koristeći što više različitih oblika i što više vrsta 

medija. 

-Proverite da li je poruka konzistentna; nemojte je menjati dok je auditorijum ne usvoji. 

-Omogućite više nivoa ulaza za ljude sa različitim stepenom znanja, tako da za svakoga 

ko želi da se uključi ima ponešto. Ali, nemojte omalovažavati ljude materijalom koji 

prekomerno pojednostavljuje problem i izvitoperuje njegovo razumevanje.

-Povratnu informaciju o napredovanju procesa zagovaranja prenosite osoblju na terenu, 

koje obavlja težak posao. Nekada će vam ponovo biti potrebni.

-Prepustite onima koje zastupate – na primer seljacima u južnom Sudanu, da govore, 

pišu, lobiraju sami za sebe, umesto da to ide preko posrednika.

-Prepoznajte i iskoristite spoljašnje i unutrašnje događaje i prilike. Pripremite vremenski 

raspored i proverite da li imate prikladne i dobro ispitane informacije koje ćete prenositi 

tokom tih događaja. 

-Koristite jezik ciljnog auditorijuma i izbegavajte tehničke izraze ili žargon.

-Jasno navedite šta želite da vaš auditorijum UČINI pošto čuje poruku. 

-Ako ste uključeni u širu mrežu ili oblik saradnje, proverite da poruka ne iznenađuje ili 

kompromituje članove.

-Mogućnosti da prenesete poruku su oskudne i „tanke“, prigrabite ih čim se jave i 

proverite da li ste pripremili istraživanja kojima ćete bez odlaganja odgovoriti na njih.

## Osobine uspešne poruke

Da bi poruka bila uspešna potrebno je da ima sledeće osobine:

Jasna

Jedinstvena

Dosledna

Sažeta

Emocionalna

Bitna 

Istinita 

Mapa za lociranje ključnih tema kampanje

![Screenshot 2015-09-30 18.08.37.png]({{site.baseurl}}/pages/Screenshot 2015-09-30 18.08.37.png)


Ključne teme u kampanji bi trebale biti one koje su visoko rangirane na lestvici važnosti 

problema/teme i za koje organizacija ima visok kredibilitet u javnosti.

**## Komunikacija u kampanji**


Uspešno javno zastupanje zavisi od veštine ubeđivanja i/ili vršenja pritiska na kreatore politike 

da preduzmu akciju. To podrazumeva sistematsku analizu i procenu ciljane publike kao osnov 

za planiranje i kreiranje strategije komunikacije. Tek na osnovu prikupljenih podataka moguće je 

formirati poruku po meri publike i izabrati primeren kanal za njeno prenošenje. 

**Strateška komunikacija** je svaka planirana aktivnost komunikacije koja ima za cilj da pokrene 

akicju kroz sledeće korake: informisati, ubediti, motivisati i pokrenuti na akciju. 

![Screenshot 2015-09-30 18.03.15.png]({{site.baseurl}}/pages/Screenshot 2015-09-30 18.03.15.png)


Mnogi pokušaji javnog zastupanja se prvenstveno usmeravaju na prvi nivo – informisanje. 

Dobra strategija komunikacije podrazumeva više ciljeve i postizanje većeg uticaja. Ona teži i da 

motiviše publiku da oseti nešto u vezi sa pokrenutim pitanjem, da je ubedi da usvoji određenu 

poziciju u odnosu na temu i treba da je pokrene da preduzme neku akciju. 

Ključni element strateške komunikacije je razumeti dobro publiku, sagledati temu iz njene 

perspektive i prepoznati šta bi ih moglo motivisati da pruže podršku.  

Pred nama je i zadatak kako da mobilišemo svoju lokalnu zajednicu da dobijemo podršku, za 

promenu postojeće politike, rešavanje odredjenog problema ili preraspodelu budžetskog novca. 

Da bi nas šira zajednica podržavala, ljudi moraju biti upoznati sa problemom i svesni njegove 

važnosti, treba da su spremni da se zalažu za promene, ali i da vide jasno ostvarivu alternativu 

koju mi zagovaramo, kao i načine koji do nje vode. Jako je važno da budemo spremni da se 

sastajemo sa ljudima, da ih informišemo o koracima koje smo napravili, ko nam se pridružio, 

kako napredujemo... 

**Kanali komunikacije**

Nakon kreiranja poruke, pred nama je zadatak da prilagođenu poruku šaljemo na više adresa: 

donosiocima odluka, njihovim saradnicima, našim korisnicima, široj javnosti. U odnosu na to 

kome šaljemo poruku ćemo birati i način prenošenja poruke, odnosno kanal komunikacije. 

Mogući načini prenošenja poruke su: sastanci licem u lice, plakati, leci, TV, radio, bilbord 

reklama,  potpisivanje peticije, ulične predstave, izložbe, javni protesti, debate, saopštenja za 

javnost, konferencije za medije, politički forumi, tribine, brošure, pisma, itd.  

**Mediji kao saveznici**

Veština komunikacije sa medijima predstavljaće ključ našeg uspeha. To je put kojim poruku šaljemo 

ka primarnoj, ali i ka sekundarnoj ciljanoj publici, budućim partnerima, kako organizacijama, tako i 

pojedincima i pojedinkama. Mediji će stići i na mesta do kojih mi ne možemo. 

## Nekoliko saveta za upravljanje vremenom u kampanji

### DA LI UPRAVLJATE SVOJIM VREMENOM ILI ONO UPRAVLJA VAMA?

Neki ljudi veruju da upravljanje vremenom i samo zahteva previše vremena. Evo nekoliko 

saveta kako da bolje upravljate svojim vremenom. Neki od njih biće vam poznati. Neke nećete 

moći da primenite u svom životu. Ali sve njih su koristili ljudi da bi sebi olakšali život. 

**Uradite to odmah.** Bolje je da potrošite 20 sekundi na zavođenje nekog dokumenta nego da ga 

posle tražite pola sata. Zapišite telefon u imenik umesto da kasnije deset minuta tražite 

ceduljicu na kojoj ste ga zapisali. 

**Određujte prioritete.** Ne znate šta prvo da uradite od svih stvari koje vam vise nad glavom? 

Dobro razmislite: šta je to što moram da uradim danas? Ovo ne uključuje stvari koje biste voleli 

da završite danas, već samo one koje moraju da budu završene. Jedna naša prijateljica se 

probudila u sred noći, opterećena zadacima koji su je čekali u dolazećoj nedelji; bila je uverena 

da neće moći sve da postigne. Gotovo očajna, upitala se: šta je to što moram da uradim do 

ponedeljka? A šta do utorka? itd. Otkrila je da može da ispuni sve rokove koji su joj bili 

postavljeni te nedelje – ali ne u jednom danu!

**Buditi realni.** Siguran način da se uspaničite jeste da sebi isplanirate mnogo više posla nego 

što zapravo možete da postignete u jednom danu/nedelji/itd. Neka vas zdrav razum upozori da 

ste sebi zadali previše posla. Lepo je imati entuzijazam, ali on ne čini dan dužim. 

**Koristite obojene fascikle kako biste razlikovali zadatke po važnosti. Podelite velike 
svežnjeve dokumenata na manje delove.** Boje vam pomažu da samo jednim pogledom 

utvrdite koji zadaci zahtevaju vašu trenutnu pažnju. Iskoristite to. A zašto biste podelili svežanj 

dokumenata na više manjih fascikli? Jedan administrativni asistent, umoran od prevrtanja po 

prepunim fasciklama koje je za sobom ostavio njegov prethodnik, odlučio je da svaku podeli na 

tri manje, po određenim kriterijumima. Iako je ovo zahtevalo izvestan utrošak vremena, uštedeo 

bi vreme svaki sledeći put kada bi nešto tražio. A i šefovi su ga pohvalili kada su shvatili da se 

svi mnogo lakše snalaze u polici sa dokumentima.  

**Delegirajte (poveravajte zadatke drugima).** Osoba koja odbija da poveri drugima svoje 

zadatke verovatno će biti preopterećena i isfrustrirana. Nije potrebno da menadžeri sami 

obavljaju svaki pojedinačni zadatak. Jedan veoma uspešan menadžer priznao je da je za 

njegov uspeh zaslužan i njegov sekretar, kom je poveravao mnoge zadatke koji nisu zahtevali 

njegovo lično učešće. On je imao vremena da se posveti strankama. 

**Isplanirajte vremenski svoj dan. Zakažite sebi »sastanak« svakog dana.** Ako neko želi tada 

da se vidi sa vama, recite: »Žao mi je, ali imam sastanak.« Bilo da ste upotrebili ovo vreme za 

razmišljanje, planiranje, ili samo da predahnete, nije iskorišćeno uzalud. A vi ćete i pored toga 

moći da postignete sve što ste planirali, ako ne i više. 

**Pravite spiskove.** Pravljenje spiskova je legitimno sredstvo za upravljanje vremenom. Neka 

vam pri ruci uvek bude blok u koji možete da zapisujete stvari koje vam padnu na pamet, 

projekte koje treba privesti kraju, stvari koje ćete uraditi kasnije, čak i telefonske pozive koje 

morate da obavite. Na kraju dana ili nedelje, kako vam je zgodnije, precrtajte one stvari koje ste 

završili, onda napravite nov spisak u koji ćete uneti preostale obaveze prioritentim redom. Ovo 

bi trebalo da traje najviše 15 minuta ako je u pitanju dnevni spisak, a nešto duže ako pravite 

nedeljni. Ako imate spisak, ne dešava vam se da se užasnete kada shvatite da ste zaboravili na 

veoma važnu stvar, i imate osećaj da držite obaveze pod kontrolom, te se bolje koncentrišete 

na posao koji je pred vama. 

**Otkrijte kada imate najviše energije.** Da li imate najviše energije u 10 ujutru ili posle podne? 

Isplanirajte da najteže poslove radite kada imate naviše energije. 

**Pre nego što krenete na sastanak, proverite da li će se zaista održati.** Dovoljan vam je 

minut da proverite da li se sastanak održava pre nego što izađete iz kancelarije. 

**Da li ste sigurni da vam elektronski kalendari ne oduzimaju previše vremena?** Naravno, 

oni koji vole elektronske »igračke« neće se složiti, ali ponekad je potrebno više vremena da se 

informacije unesu u neki program ili »spravicu« nego da se zapišu olovkom u neki običan, 

»papirni« kalendar. 

**E-mail.** Elektronska pošta predstavlja još jedan izazov efikasnom upravljanju vremenom. 

Odgovarajte blagovremeno na poruke, nemojte dozvoliti da vam se gomilaju u sandučetu. 

Napravite folder za poruke koje želite da sačuvate, kao i za projekte kojima ćete se posvetiti u 

bliskoj budućnosti. Poštujte vreme drugih ljudi i nemojte prosleđivati razne priče i poruke koje 

ljudi šalju vama. Često koristite taster delete. Brišite junk-mail odmah, nemojte ga prethodno 

čitati. 

Vreme je od neprocenjive vrednosti, a upravljanje vremenom pomaže vam da budete 

produktivniji. Ono vam takođe pomaže da se oslobodite stresa i da više uživate u životu i u 

poslu.