---
layout: post
title:  "Hipoteza 5 –Budžetske politike obezbeđuju pravednu raspodelu"
categories: hipoteza
---

<style>
table, th, td {
    border: 1px solid black;
    text-align: center;
}
</style>

*Da li je sam sistem prihodovanja lokalnih samouprava takav da se obezbeđuju makar uravnotežena izdvajanja za potrebe građana i građanki različitih sredina u jednoj zemlji? Imajući u vidu izuzetno centralizovan način donošenja političkih odluka u Srbiji, ovde se postavlja pitanje socijalne pravde i uticaja sistema budžetskih prihoda na povećavanje ili smanjenje razvojnih razlika na teritoriji države Srbije.*

Ovu hipotezu često prepoznajemo i kao hipotezu decentralizacije. U velikoj meri, ova hipoteza ukazuje na različite pristupe prihodima na nivou lokalnih samouprava i regiona unutar jedne države.

Moramo odmah na početku istaći da je struktura prihoda lokalnih samouprava u Srbiji takva da lokalne samouprave prilično zavise i od lokalnog ekonomskog razvoja. Najznačajniji izvor prihoda lokalnih samouprava dolazi od poreza na dohodak, dobiti i kapitalnih dobitaka, koji najdirektnije zavise od privrednih aktivnosti na teritoriji te lokalne samouprave. Transferi od centralnih organa vlasti su nešto značajniji prihod kod manje razvijenih opština, a daleko manje značajan prihod kod razvijenijih. 

Ipak, i tu je reč o političkoj odluci sa odgovarajućim, zapravo izuzetno velikim, posledicama na realan život i na živote korisničkih grupa kojima se mi bavimo. Što je manji budžet naše lokalne samouprave, to je manja prilika da kroz budžetsko izdvajanje obezbedimo neophodna sredstva za servise, usluge i aktivnosti koje bi išle u korist ljudi zbog kojih postojimo.

Kakva je situacija u Srbiji? Iako je na nacionalnom nivou više puta menjan pristup ovom pitanju, a sve u cilju obezbeđivanja što veće ravnopravnosti i ravnomernijeg razvoja, podaci govore da je realnost prilično drugačija i da pristup prihodima na nivou različitih lokalnih samouprava je dramatično različit.

Najbolji način da proverimo ovu hipotezu jeste da odredimo budžet per capita, to jest da utvrdimo koliko u lokalnim budžetima ima para po glavi stanovnika te lokalne samouprave. Evo nekih podataka iz 2014. godine, uzetih iz odluka o budžetu ovih lokalnih zajednica:

<table>
	<tr>
		<th>Grad</th>
		<th>Prihodi u budžetskom planu 20141</th>
		<th>Broj stanovnika</th>
		<th>Budžet per capita</th>
	</tr>
	<tr>
		<th>Novi Sad</th>
		<td>17,879,223,832.00 Din.</td>
		<td>341,625</td>
		<td>52,335.82 Din.</td>
	</tr>
	<tr>
		<th>Beograd</th>
		<td>78,125,136,527.00 Din.</td>
		<td>1,659,440</td>
		<td>47,079.22 Din.</td>
	</tr>
	<tr>
		<th>Niš</th>
		<td>9,688,451,000.00 Din.</td>
		<td>260,237</td>
		<td>37,229.34 Din.</td>
	</tr>
	<tr>
		<th>Subotica</th>
		<td>4,736,816,000.00 Din.</td>
		<td>141,554</td>
		<td>33,462.96 Din.</td>
	</tr>
	<tr>
		<th>Užice</th>
		<td>2,469,900,000.00 Din.</td>
		<td>78,040</td>
		<td>31,649.15 Din.</td>
	</tr>
	<tr>
		<th>Pirot</th>
		<td>1,499,385,000.00 Din.</td>
		<td>57,928</td>
		<td>25,883.60 Din.</td>
	</tr>
	<tr>
		<th>Doljevac</th>
		<td>461,616,670.00 Din.</td>
		<td>18,463</td>
		<td>25,002.26 Din.</td>
	</tr>
	<tr>
		<th>Kruševac</th>
		<td>3,180,415,400.00 Din.</td>
		<td>128,752</td>
		<td>24,701.87 Din.</td>
	</tr>
	<tr>
		<th>Vranje</th>
		<td>1,993,870,000.00 Din.</td>
		<td>83,524</td>
		<td>23,871.82 Din.</td>
	</tr>
	<tr>
		<th>Leskovac</th>
		<td>3,172,958,000.00 Din.</td>
		<td>144,206</td>
		<td>22,002.95 Din.</td>
	</tr>
</table>


Ovde vidimo da se za kvalitet života građana i građanki Novog Sada godišnje može izdvojiti oko 52.000 dinara po glavi stanovnika iz gradskog budžeta, a u Leskovcu svega oko 22.000 dinara! Reč je o zaista ogromnoj razlici koja je posledica daleko veće razvijenosti privrede u Novom Sadu. Ipak, iako možemo da govorimo o tome da je Novi Sad jednostavno „uspešniji“ na tržišnoj utakmici, takođe možemo zaključiti da mere koje preduzima nacionalni nivo ne doprinose ravnopravnosti na nivou lokala širom države u meri u kojoj postoji želja da se to uradi.

Svakako, makroekonomski eksperti mogu dati izuzetno precizna objašnjenja uzroka i posledica ove situacije. Nas, kao građane, pre svega bi trebalo da zanima na koji način će država razvijati svoje politike kako bi obezbedila da se ove razlike umanje u budućnosti. Da li će se menjati pristup i načini finansiranja lokalnih samouprava ili će država preduzeti mere kojima će pomoći brži ekonomski razvoj manje razvijenih zajednica? Svakako, nešto je potrebno uraditi, a iznos budžetskih prihoda per capita je dobar pokazatelj da li država nešto preduzima i da li aktivnosti države daju rezultate.


Kako proveriti ovu hipotezu?


	1. Iz Završnog računa naše opštine/grada, kao i opština i gradova sa kojima želimo da se uporedimo, uzeti podatak o ukupnim budžetskim prihodima. (x)

	2. Sa sajta popisa stanovništva (popis2011.stat.rs) uzeti podatak o broju stanovnika u ovim opštinama. (y)

	3. Podeliti x:y za sve odabrane opštine i gradove
	
	4. Uporediti gde je naša opština/grad u poređenju sa drugima