---
layout: post
title:  "Mreža za političku odgovornost"
categories: inicijative
img_url: /img/inicijative/pic13.jpg
description: "Pozivamo državu na transparentnost i odgovornost prema građanima. Očekujemo svrsishodnost trošenja budžetskog novca. Tražimo odgovore na pitanja – ko, šta, kada, zašto, gde i kako raspoređuje ili troši naš novac. Ukazujemo na nelogičnost odluka od javnog značaja. Zahtevamo tačne i pravovremene informacije! Ohrabrujemo sve one koji bi da se suprotstave neobaveštenosti i neznanju. Otvoreni smo"
---

Pozivamo državu na transparentnost i odgovornost prema građanima.
Očekujemo svrsishodnost trošenja budžetskog novca.
Tražimo odgovore na pitanja – ko, šta, kada, zašto, gde i kako raspoređuje ili troši naš novac.
Ukazujemo na nelogičnost odluka od javnog značaja.
Zahtevamo tačne i pravovremene informacije!
Ohrabrujemo sve one koji bi da se suprotstave neobaveštenosti i neznanju.
Otvoreni smo za nove ideje i predloge.

Ko smo mi (i koga izdržavamo)?
Projekat Izdržavanje države osmišljen je i započet na inicijativu osnivača Mreže za Političku Odgovornost (MPO).
Izgradnja sajta, kojim projekat startuje, pruža mogućnost građanima da imaju uvid u trošenje budžetskog novca, transparentnost istog ali i odgovornost državnih funkcionera pri procesima raspodele finansija.

Koga pozivamo (i prozivamo)?
Izdržavanje države poziva političare i druge državne funkcionere da budu odgovorni za svoje postupke, a naročito za transparentnost trošenja i raspodele budžetskog novca. S druge strane, poziva građane i građanke Srbije da pitaju, istražuju, proveravaju kuda odlazi budžetski novac, da li je svrsishodno potrošen, ali ujedno od njih očekuje objektivnost i aktivizam u sagledavanju rada državnih službenika, kako bismo zajedničkim snagama gradili bolju Srbiju.
Prozvani političari ili druge uticajne ličnosti pozvani su da nam pruže dodatna objašnjenja, ospore date ocene ili dodatno osvetle probleme iz svog ugla. Mi ne sudimo ko je u pravu, mi samo želimo istinu i objašnjenje.

Koji su naši ciljevi?
Naš cilj je odgovorna država koju čine odgovorni političari spremni da svojim građanima jasno, tačno i pravovremeno objasne trošenje budžetskog novca.
Naš cilj je i aktivno demokratsko društvo koje čine građani spremni da prepoznaju obmane, laži, nelogičnosti i bahatost.

Čiju pomoć očekujemo? (Da naša misija ne bude nemoguća)
U saradnji sa civilnim društvom, nevladinim sektorom, državnim institucijama, obrazovnim ustanovama, medijima i svim građanima, trudićemo se da utičemo na stvaranje zajednice informisanih, samosvesnih građana kojima su transparentnost i odgovornost imperativ.