---
layout: post
title:  "Vlada Srbije krije broj novozaposlenih u državnoj upravi"
date:   2015-02-12 18:39:02
categories: press
img_url: /img/vesti/vesti4.jpg
description: 2.decembar 2014.Izvor: Rasdio 021.Poverenik za informacije od javnog značaja ponovo je kaznio Ministarstvo finansija, ovog puta u iznosu od 180.000 dinara, zbog nedostavljanja informacija o tome koliki je broj novozaposlenih u državnoj upravi od stupanja na snagu zabrane zapošljavanja do 2016. godine.
---
<img  src="{{ "/img/vesti/vesti4.jpg" | prepend: site.baseurl }}"/>
Izvor: Radio 021

1 decembar 2014. 

Poverenik za informacije od javnog značaja ponovo je kaznio Ministarstvo finansija, ovog puta u iznosu od 180.000 dinara, zbog nedostavljanja informacija o tome koliki je broj novozaposlenih u državnoj upravi od stupanja na snagu zabrane zapošljavanja do 2016. godine.

Rok za plaćanje kazne je dva dana, a u istom periodu Ministarstvu finansije je ponovo naloženo da odgovori na pitanje. Ukoliko i posle ove kazne ne usledi odgovor, predmet se šalje Vladi Srbije na reagovanje.

Pokušavajući da saznaju koliko je i u kojoj instituciji zaposleno ljudi od početka decembra, kada je usvojena odluka o zabrani zapošljavanja u javnom sektoru sve do 2016, odnosno koliko je puta nadležna komisija dala saglasnost, novinari Danasa su početkom maja uputili zvaničan zahtev za pristup informacijama od javnog značaja Ministarstvu finansija, koje je rukovodilo Komisijom za odobrenje zapošljavanja. Do danas od njih nisu dobili odgovor.

Zbog toga je reagovao i poverenik za informacije od javnog značaja Rodoljub Šabić, koji je najpre javno naložio Ministarstvu da odgovori, a pre mesec i po dana izrekao i kaznu od 20.000 dinara. Ministarstvo je kaznu platilo u roku od dva dana, naravno, iz budžeta, novcem poreskih obveznika.

U odgovoru Ministarstva finansija, koji je list na kraju dobio 20. oktobra, navedeno je da je od stupanja na snagu zabrane zapošljavanja ukupan broj zaposlenih do 1. maja ove godine smanjen za skoro 30.000, ali se na osnovu tih podataka ne može zaključiti da li je i pored toga bilo novih zapošljavanja. Pošto to nije predstavljalo odgovor na tražene podatke, poverenik je ponovo kaznio ministarstvo kojim rukovodi Dušan Vujović.

Početkom decembra, podsetimo, Skupština Srbije usvojila je zabranu zapošljavanja u javnom sektoru do 31. decembra 2015. godine. Novi radnici, s druge strane, mogu biti zaposleni samo uz saglasnost komisije Vlade Srbije, a na predlog ministarstva ili drugog nadležnog organa. Kako je najavljeno još tada, komisija će raditi tako da se zameni jedan od pet onih koji odu iz javnog sektora u penziju ili po nekom drugom osnovu, što znači da će se odobravati oko 300 radnih mesta mesečno.

Ćuti i Vlada Srbije

Ovaj list je uputio 22. oktobra zahtev za iste informacije i Vladi Srbije, odnosno Komisiji za davanje saglasnosti za nova zapošljavanja i dodatno radno angažovanje kod korisnika javnih sredstava. Vlada Srbije, više od mesec dana nakon poslatog pitanja, i dalje ćuti o tome koliko je bilo izuzetaka od zabrane.

Poverenik nema ovlašćenja da reaguje i kažnjava Vladu zbog nepostupanja po zahtevu za pristup informacijama od javnog značaja, već je jedino moguće rešenje u tom slučaju tužba Upravnom sudu.