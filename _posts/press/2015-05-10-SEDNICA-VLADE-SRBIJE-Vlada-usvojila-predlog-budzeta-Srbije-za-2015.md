---
layout: post
title:  "Vlada usvojila predlog budžeta Srbije za 2015."
date:   2015-06-10 18:39:02
categories: press
img_url: http://voditeracuna.rs/wp-content/uploads/2014/12/vlada-srbije_660x330-140x70.jpg
description: "Izvor: RTV 15. decembar 2014. Vlada Srbije usvojila je danas predlog budžeta za 2015. godinu kojim su predviđeni prihodi od 924,4 milijarde dinara, što je za oko 27 milijardi dinara više nego u 2014. godini. Rashodi su smanjeni za oko 120 milijardi dinara u poređenju sa rebalansom budžeta za 2014. i iznosiće 1.083 milijarde, tako..."
---
Izvor: RTV

15. decembar 2014.

Vlada Srbije usvojila je danas predlog budžeta za 2015. godinu kojim su predviđeni prihodi od 924,4 milijarde dinara, što je za oko 27 milijardi dinara više nego u 2014. godini.

Rashodi su smanjeni za oko 120 milijardi dinara u poređenju sa rebalansom budžeta za 2014. i iznosiće 1.083 milijarde, tako da će budžetski deficit u 2015. godini biti 158,6 milijardi dinara, rekao je ministar finansija Srbije Dušan Vujović.

Ministar finasnija je rekao da je to po mnogo čemu istorijski budžet i da su prvi put rashodi budžeta za sledeću godinu manji od onih u tekućoj godini.

“Ovaj budžet je odgledalo odgovorne fiskalne politike”, rekao je Vujović.

Potpredsednica Vlade Srbije Zorana Mihajlović izjavila je danas da će povećanje prihoda u budžetu za 2015. godinu “sasvim sigurno” iznositi 27 milijardi dinara.

“Mi ćemo imati budžet koji će imati sasvim sigurno povećanje prihoda od 27 milijardi dinara. To je ozbiljan pomak napred”, rekla je Zorana Mihajlović za Radio-televiziju Srbije.

Ona je istakla da se prvi put ozbiljno razgovara o svakoj stavci u budžetu – ne samo kako da se uštedi već šta su prioriteti, i to je razlog što budžet još nije usvojen.

Stefanović: Vlada Srbije opet kasni sa predlogom budžeta

Šef poslaničkog kluba Demokratske stranke Borislav Stefanović kritikovao je danas Vladu Srbije jer kasni sa predlogom budžeta i ocenio da se parametri budžeta za narednu godinu godinu posmatraju kroz “ružičaste naočare”.

“Skupština je na pragu usvajanja Diznilend budžeta. Svi su nasmejani, premijer priča o stabilnosti valute koja ne postoji, on sam kaže da ćemo imati manji deficit i sa tim mogu da se saglasim, ali će se to dogoditi kada Aleksandar Vučić ode sa vlasti”, kazao je Stefanović novinarima u Skupštini Srbije.

On je rekao da Vlada, iako je davno najavljivala usvajanje budžeta, opet kasni sa njegovim predlogom.

Sertić: Najveće uštede u rashodima i subvencijama

Ministar privrede Željko Sertić je izjavio da su u budžetu tog ministarstva za 2015. godinu, koje će raspolagati sa nešto manje od 20 milijardi dinara, najveće uštede napravljene u delu diskrecionih rashoda i smanjivanjem subvencija, a najmanje na investicijama.

“Najveći deo ušteda je napravljen u diskrecionim rashodima, na primer na troškovima putovanja”, rekao je Sertić ističući da će sve vladine odluke po pitanju investicija biti ispoštovane i one su uračunate u budžet.

On je naveo da će to ministarstvo imati na raspolaganju 500 miliona dinara za podršku preduzećima u restrukturiranju i procesu privatizacije, zatim za podršku investicija tzv. projekte SIEPA 6,5 milijardi dinara, od čega je deo namenjen novim poslovima, a deo je za stare obaveze prema investitorima.

“Potpuno će imati jednak status domaće i strane investicije”, poručio je ministar i dodao da će vlada imati na raspolaganju i 3,8 milijardi dinara za pomoć različitim kompanijama na šta se obavezala, kao što su PKC, Er Srbija, Tigar i druge.

Milićević: Srbija ide ka ekonomskoj stabilnosti

Zamenik šefa poslaničke grupe SPS Đorđe Milićević izjavio je danas da budžet za 2015. mora biti “oštriji u odnosu na rebalans, i sa većim uštedama, kako bi manje posla bilo u 2016. i 2017. godini.

Kroz uštede, kroz racionalniju potrošnju, kroz podsticaj proizvodnje, ali i investicija, Srbija ide ka ekonomskoj stabilnosti i ka finansijskoj konsolidaciji. Naravno, važan je i dogovor sa MMF jer će to biti potvrda da konkretno radimo nešto što je dobro i u interesu građana, rekao je Milićević novinarima u parlamentu.

Na pitanje zašto budžet kasni, Miićević je odgovorio da nije reč o kašnjenju već o tome da je Srbija dovedena do teške i ozbiljne situacije i da Vlada Srbije shodno situaciji u kojoj se nalazi zemlja želi da zadrži pre svega jedan odgovoran i ozbiljan pristup.

“Ne želi da preduzima nekakve ishitrene poteze već da realno sagleda situaciju, da realno sagleda ono što jesu aktuelni problemi i da jedan odgovor koji će biti realan, ostvarljiv i koji će biti u interesu građana, naveo je poslanik SPS.
