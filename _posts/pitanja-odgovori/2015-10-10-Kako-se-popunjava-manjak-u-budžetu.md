---
layout: post
title:  "Kako se popunjava manjak u budžetu?"
categories: pitanja-odgovori
description: "Interesuje me koje opcije državi stoje na raspolaganju kada treba da se popuni manjak u budžetu?"
---

**P.**

Interesuje me koje opcije državi stoje na raspolaganju kada treba da se popuni manjak u budžetu?


**O.**

<div class="justify">
Kada se u državni budžet sliva manje para nego što se iz njega daje, država mora da nađe
način kako da nadomesti tu razliku. Najjednostavniji način kako da se popuni “rupa” koja
se stvorila u državnoj kasi jeste da se povaćaju prihodi ili smanje rashodi.<br/>
Prihodi mogu da se povećaju tako što bi se podigle poreske stope, pre svega stopa
poreza na dodatu vrednost (PDV), koji predstavlja jedan od glavnih izvora finansiranja
budžeta. Vlada Srbije je u oktobru prošle godine povećala PDV sa 18 na 20 odsto.<br/>
Međutim, svako povećanje PDV-a ne znači automatski i veće prihoda u budžetu. Naime,
povećanjem PDV-a poskupljuju svi artikli na koje se ta poreska stopa odnosi, kada se to
desi građani mogu da reaguju tako što manje kupuju, što znači da se manje novca sliva
u budžet. Pored PDV-a, kako bi se u državnu kasu slilo više para, mogu da se povećaju i
drugi porezi (porez na dohodak, na nekretnine, porez na dobit…), ali i carine i akcize.
Ako pored svih povećanja poreza, ipak ne može da se namakne dovoljno novca kako
bi se podmirila sva plaćanja, Vlada može da smanji rashodnu stranu budžeta. Pored
smanjenja troškova ministarstava, velike uštede mogu da se naprave i smanjenjem
plata u javnom sektoru ali i penzija. Naime, sve plate koje primaju službenici u javnoj
administraciji isplaćuju se iz budžeta. Isto važi i za penzije. Zbog uništenih penzionih
fondova, veći deo penzije se finansira iz budžeta. Za plate u javnom sektoru i penzije se
izdvaja praktično više od pola budžeta. Pored smanjenja plata i penzija uštede se mogu
napraviti i smanjanjem izdavanja za vojsku, zdravstvo, prosvetu…<br/>
Naravno, svaka intervencija u tom smislu nosi sa sobom mogućnost da se pobune oni
kojima se smanjuje izdvajanje. To može da donese proteste i štrajkove pa smim tim i
političku nestabilnost, pa političari to retko rade.<br/>
Ali kada postoji “rupa” u budžetu, a ne mogu se povećati prihodi niti smanjiti rashodi,
Vlada mora da se okrene zadužianju. To se radi uzimanjem kredita kod komercijanih
banaka u zemlji ili inostranstvu. Ili, uzimanjem kredita od drugih država. Upravo se to
nedavno desilo Srbiji, kada je za popunjavanje budžeta dobila kredit od 300 miliona
dolara od Ruske Federacije. Za popunjavanje manjka u budžetu služe i hartije od
vrednosti. Naime, Vlada, odnosno u slučaju Srbije, Uprava trezora emituje određene
hartije (takozvane trezorske zapise) koje investitori kupuju na određeni rok – šest meseci,
godinu dana, par godina. Posle određenog perioda na koji je izdata hartija, investitor
dolazi i uz uloženi novac dobija i pripadajuću nagradu – kamatu. Hartije od vrednosti
investitori mogu da kupuju za dinare ali i za devize (evre).<br/>
Uzimanje kredita i izdavanje hartija od vrednosti su glavni izvori finansiranja manjka u
budžetu kada se drugim merama ne mogu povećati prihodi ili smanjiti rashodi.</div>
